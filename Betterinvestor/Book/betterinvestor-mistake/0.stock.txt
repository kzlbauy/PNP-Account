-แนะนำตัว
สวัสดีครับ สวัสดีทุกท่าน ที่มีสนใจในเรื่องของการเงินและการลงทุน 
ผมนายปิติ  ณ ป้อมเพชร หรือเรียกว่า เบย์ ก็ได้ครับ เป็นผู้ก่อตั้งเฟสบุ๊คแฟนเพจ "นักลงทุนที่ดีขึ้น" และเว็บไซต์ betterinvestor.in.th
-หนังสือเล่มแรก
ก่อนหน้านี้เมื่อช่วงปลายเดือนตุลาคม ปีพ.ศ. 2561 ผมได้ปล่อย e-book เล่มแรกชื่อ "นักลงทุนที่ดีขึ้น [จุดเริ่มต้น...]" ผ่านทาง www.mebmarket.com
ตอนแรกที่เริ่มเขียน "นักลงทุนที่ดีขึ้น [จุดเริ่มต้น...]" ผมวางแผนไว้ว่าจะได้เปิดตัวประมาณ เดือนมีนาคม - มิถุนายน ปีพ.ศ. 2561
แต่แล้วเวลาก็ล่วงเลยไป พอรู้ตัวอีกที กว่าจะเสร็จสมบูรณ์จริงๆก็เดือนตุลาคมแล้ว ผมใช้เวลาเกินกว่าที่วางแผนไว้ตั้ง 5-7 เดือน ช่างไม่มีวินัยเอาซะเลย
-ความผิดพลาด
ถ้าว่ากันจริงๆผมก็ดีใจและภูมิใจในตัวเองระดับหนึ่งอยู่ครับที่สามารถทำสิ่งที่ตัวเองตั้งเป้าหมายไว้ได้สำเร็จ แต่เมื่อมีความผิดพลาดเกิดขึ้น ผมก็ต้องใส่ใจกับมันหน่อย
ว่าสาเหตุของความผิดพลาดที่ทำให้ผมเปิดตัวหนังสือไม่ทันตามเวลาที่ผมวางแผนไว้คืออะไร? แล้วผมควรจะปรับปรุง หรือทำอย่างไรให้เหตุการณ์แบบนี้
มีโอกาสเกิดขึ้นอีกน้อยที่สุด ผมใช่คำว่าน้อยที่สุด เพราะผมเชื่อว่าเราไม่สามารถปิดความเสี่ยงในเรื่องอะไรก็ตามให้หมดไปได้ สิ่งที่เราพอจะทำได้คือ ทำให้แน่ใจว่า
โอกาสที่มันจะเกิดขึ้นเหลือน้อยที่สุด เท่าที่เราจะสามารถทำได้ ณ ขณะนั้น แล้วผมก็พบสาเหตุที่ทำให้หนังสือเล่มแรกของผมล่าช้า สาเหตุจริงๆมันคือตัวของผมเอง จิตใจของผมเอง
1. ผมเสียสละเวลาให้กับเป้าหมายนี้ไม่มากพอ : ผมไม่ได้เตรียมตัวที่จะเสียสละมากพอ เพื่อที่จะทำตามแผนการและให้เป้าหมายนั้นสำเร็จ มันเป็นเรื่องของอารมณ์ ความรู้สึก ยิ่งเราเสียสละเวลา เสียสละพลังงานของเรา และทุ่มเทให้
กับเป้าหมายที่เราต้องการมากเท่าไหร่ เราก็จะยิ่งไปถึงเป้าหมายนั้นได้เร็วขึ้นเท่านั้น แต่ถ้าเราไม่ยอมเสียสละบางอย่างเราก็จะไปได้ช้าลง เหมือนอย่างกรณีของผม...
2. ผมมีเป้าหมายหลายอย่างเกินไป : ผมมีเป้าหมายเยอะเกินไป ผมอยากทำนู้นนี้นั้น งานประจำก็มี เริ่มธุรกิจใหม่ก็จะทำ ลงทุนหุ้นก็จะเอา หนังสือก็จะเอา ผมจะเอาทุกอย่าง ผมมันอยากได้มากเกินไป ผมไม่ได้บอกว่าความอยากเป็นสิ่งไม่ดีนะครับ
ความอยาก จะกระตุ้นให้เกิดความตั้งใจ ซึ่งเป็นจุดเริ่มต้นของการลงมือปฏิบัติ การมีความอยากในเรื่องที่ดี และในปริมาณที่พอดีนั้น เป็นเรื่องที่ดีครับ แต่เมื่อไหร่ที่เราอยากมากเกินไป ปัญหามาอีกแล้ว เราจะรู้ได้อย่างไรว่าเราเริ่มอยากมากเกินไป
ในเรื่องนี้ผมมองว่ามันอยู่ที่เราคุยกับตัวเองมากพอรึเปล่า ถ้าเราคุยกับตัวเองมากพอ และเข้าใจตัวเองมากพอแล้ว เราจะพอสัมผัสได้ว่าเราเริ่มมีความอยากมากเกินไปแล้ว อีกจุดหนึ่งที่เป็นจุดสังเกตุก็คือ เมื่อเราอยากมากเกินไป เราจะเริ่มเกิด
ความเครียด อาจจะหงุดหงิดง่ายบ้าง นอนไม่ค่อยหลับบ้าง ไม่ค่อยมีสมาธิบ้าง สังเกตุอาการณ์เหล่านี้ไว้ให้ดี มันจะช่วยเตือนเราว่า "เริ่มมีบางอย่างไม่ปกติเกิดขึ้นแล้วนะ"  

เอาหละครับผมว่าเราพักเรื่องของผมไว้ก่อนแล้วมาเข้าประเด็นของหนังสือเล่มนี้กันดีกว่า ในหนังสือเล่มนี้เราจะคุยกันเกี่ยวกับเรื่อง ความผิดพลาด ที่มีโอกาสเกิดขึ้น
ในการลงทุน โดยในเล่มนี้ผมจะเน้นไปที่สินทรัพย์ประเภทตราสารทุน(หุ้น)เป็นหลัก เนื่องจากเป็นสินทรัพย์ที่ผมศึกษา และมีประสบการณ์มากที่สุดในสินทรัพย์ทั้ง 4 ประเภท
แถมหุ้น ยังเป็นสินทรัพย์ที่เข้าถึงได้ง่าย เริ่มต้นได้ง่าย และมีผู้ลงทุนอยู่ในตลาดเป็นปริมาณมาก ผมจึงคิดว่าการเริ่มจากสินทรัพย์ประเภทนี้ก่อน น่าจะสร้างประโยชน์ได้มากที่สุด

แล้วทำไมต้องเป็น ความผิดพลาด ก็คงจะเป็นเพราะว่า ความผิดพลาด คือสิ่งที่มนุษย์ทุกคนจำเป็นที่จะต้องพบเจอทุกครั้ง ที่เราเริ่มลงมือทำในสิ่งที่เรายังไม่ได้มีทักษะ หรือความชำนาญ
ที่มากพอ ความผิดพลาดเป็นเหมือนทางผ่านไปสู่ความสำเร็จในเรื่องใดๆก็ตาม ผมจึงยากนำเสนอ ความผิดพลาดที่ผมเคยเจอ และที่อาจจะเกิดขึ้นได้ในการลงทุนหุ้น ให้ทุกท่านได้อ่าน
และเก็บไว้เป็นตัวช่วยของท่าน ไม่ว่าจะช่วยให้ท่านไม่ต้องผิดพลาดเหมือนกับผม หรือแม้กระทั่งช่วยให้ท่านสามารถแก้ไขความผิดพลาดได้เร็วขึ้น ง่ายขึ้น

โดยส่วนตัวผมอยากให้ทุกท่านเจอความผิดพลาดบ้าง เพราะว่าความผิดพลาด ทำให้เราแข็งแกร่ง แต่ก็ไม่ใช่ว่าผมอยากให้ทุกท่านประสบกับความผิดพลาดอย่างร้ายแรง จนกลับมา
สู้ต่อไม่ไหว ผมจึงอยากให้หนังสือเล่มนี้ เป็นเหมือนตัวช่วยของท่านนักลงทุนทุกท่าน ช่วยให้ทุกท่านเผชิญหน้ากับความผิดพลาดอย่างสบายใจ และก้าวผ่านความผิดพลาดนั้นไป โดยที่
ไม่บาดเจ็บสาหัส หรือล้มหายตายจากไป เพราะว่าในโลกของการลงทุน หากท่านต้องการจะเป็นนักลงทุนที่ดีขึ้นแล้วหละก็ ท่านจะต้องมีบาดแผลจากความผิดพลาดแน่นอน แต่บาดแผลเหล่า
นั้น ต้องไม่ทำให้ท่านถึงตาย ถ้าท่านไม่เลิกไปซะก่อน และทุ่มเทให้กับมันมากพอ ผมเชื่อครับว่าท่านจะเป็นนักลงทุนที่ดีขึ้น ได้อย่างแน่นอน

ในหนังสือเล่มนี้ ผมจะแบ่งความผิดพลาดออกเป็น 5 ประเภท ตามกระบวนการในการลงทุน คือ 
ก่อนเข้าลงทุน
เข้าลงทุน
ระหว่างถือครอง
ออกจากการลงทุน
หลังออกจากการลงทุน
และเพื่อให้ไม่เป็นการเสียเวลา เรามาเริ่มต้นกันเลยครับ



